Issız Topraklar@ National Geographic
Keşfe Devam bölümünde National Geographic ekibi en iyi kaynaklarını ve bilgilerini paylaşmaktadır. Araştırma Bölümü'ne özel teşekkürler.



Bunu Biliyor muydunuz?



1932'de Bertram Thomas, Rubü'l-Hali'nin kumları altına gömülerek kaybolan dillere destan ticaret kentinin anlatıldığı Bedevi masallarını kayda geçirdi. Ve bununla birlikte, Batılı kâşifler ve Ubar kenti arasında bir karasevda başladı. Efsaneye göre, Ubar buhur ticaretiyle zenginliğe kavuşan, sakinlerinin inançsız olmaları nedeniyle ilahi bir cezayla yok edildiği söylenen bir kentti ve onu ortaya çıkarmaya yönelik girişimler yüzyıllar boyunca sonuçsuz kalmıştı. 1992 yılında uzmanlar sonunda bir ilerleme sağlayabildi. Uzaydan çekilmiş radar görüntülerinin yardımıyla, Umman'ın güneybatı kesiminde bugünkü Şisr yakınında kesişen kervan yolları saptandı. Kazı çalışmaları sonunda, üç metre yüksekliğinde kalın surlarla çevrili büyük, sekizgen bir kale ortaya çıkarıldı; sekiz köşede de birer kule vardı. Örenlerde bulunan, en eskisi 4000 yıl önceye tarihlenen ve Yunanistan, Roma ve Suriye'den gelmiş çömlek parçaları, bu yerleşim alanının gerçekten de önemli bir ticaret merkezi olduğu izlenimini vermekteydi. Kentin büyük bir bölümü bir mağaranın çökmesiyle oluşan çukura gömülmüştü. Böylesine feci bir akıbetin yaşanmış olması, buranın dillere destan Ubar kenti olduğu görüşüne varmak için çekici bir bulgu sayıldı. Ancak Şisr SİT Alanı, bulunuşunu izleyen yıllarda uyandırdığı büyük yankıyı bir ölçüde yitirmiş bulunuyor. Günümüzde bazı uzmanlar, bu alanın kayıp Ubar kenti olduğu düşüncesini, hayal gücünü zorlamak olarak nitelendiriyorlar. Ubar'ın olasılıkla tek bir kentin değil, bir bölgenin ya da halkın adı olduğuna, Şisr SİT Alanı'nın eski dönemlerde çok sayıdaki ticaret noktalarından birinin ve belki de yalnızca bir vaha gölcüğü yakınındaki ücra bir kasabanın kalıntıları olduğuna yönelik düşüncenin daha akla yakın göründüğüne işaret ediyorlar. Günümüzde Arabistan'ın gizemli ve renkli geçmişini gün ışığına çıkarma çabaları sürerken, söz konusu yörenin yakınlarında da kazı çalışmaları devam ediyor.



Sarah Degen





İlgili Linkler



Kumul Türleri

pubs.usgs.gov/gip/deserts/dunes/ Beş kumul türüne ve görüldükleri yerlere ilişkin daha geniş bilgi edinebileceğiniz bir kaynak. Büyük Çöl Kâşifleri

exploresaudiarabia.com/learn/step02.htm Rubü'l Hali'yi aşan ilk Avrupalı serüvenciler hakkında ayrıntılı bilgi bulabilirsiniz. Arabistan Yarımadası'nın Bedevileri

datadubai.com/bedu3.htm Bedevi gelenek ve göreneklerini araştırabileceğiniz bir site.



Kaynakça



Harris, Nathaniel. Atlas of the World's Deserts. Brown Reference Group, 2003. Keohane, Alan. Nomads of the Desert. Kyle Cathie Limited, 2003. Thesiger, Wilfred. Arabian Sands. Penguin Books, 1985. Thomas, Bertram. Arabia Felix: Across the Empty Quarter of Arabia. C. Scribner's Sons, 1932.



NGS Kaynakları



Delano, Marfe Ferguson. Desert. National Geographic Books, 1999. Gore, Rick. The Desert, National Geographic (Kasim 1979), 586-639.