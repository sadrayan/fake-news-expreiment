Uppgifter: Vätska orsakade andnöd i t-bana

INRIKES 21 februari 2017 23:57

Brott. Vid 21-tiden larmades SOS Alarm om att någon hade kastat in vätska i en tunnelbanevagn på stationen vid Fridhemsplan i centrala Stockholm. Därefter ska passagerare ha fått svårt att andas.

– Det finns initiala uppgifter om att något ska ha kastats in i en tunnelbanevagn, säger polisens presstalesperson Towe Hägg till TT.

– Vi är på Fridhemsplans t-banestation men har inte träffat på någon som är skadad, säger hon.

Enligt vittnesuppgifter till Expressen grät och hostade passagerarna som utsatts för vätskan. När tåget stannade vid Fridhemsplans t-banestation gick flera passagerare fram till tågföraren.

– Hon berättade att det var någon mörkklädd person med huva som sprutade in något i tåget och sedan gick därifrån, säger en passagerare till tidningen.

Det aktuella tåget befinner sig vid en station längre bort på tunnelbanelinjen, där det undersöks av räddningstjänsten.

Polisen skriver på sin sajt att man inte träffat på någon person som skadats av händelsen. En anmälan om misshandel kommer att upprättas, om det i ett senare läge framkommer att någon har skadats.

TT