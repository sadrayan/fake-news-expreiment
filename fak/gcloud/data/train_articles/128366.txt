Merete (47) nektet Malika (24) adgang til frisørsalongen
Frisør Merete Hodne driver sin egen salong i sentrum av Bryne.

I april ble hun bøtelagt av politiet med 8000 kroner for å ha nektet en kvinne med hijab adgang til frisørsalongen i oktober i fjor.

Denne boten nekter Hodne å betale, og hun er nå tiltalt for overtredelse av straffelovens paragraf om diskriminering.

– Jeg ønsker ikke ondskapen inn dørene der jeg kan bestemme. Ondskapen er ideologien islam, muhammedanisme og hijab er symbol på denne ideologien som hakekors er for nazisme, sier Hodne til TV 2.

Ifølge tiltalen kom da 23 år gamle Malika Bayan kledd i hijab inn i frisørsalongen og spurte hva det kostet å farge håret. Hodne sa da at hun måtte komme seg ut, at hun måtte finne seg en annen plass fordi hun ikke tok på «sånne som henne», heter det.

– Det kan umulig være ondskap å åpne en dør til en frisørsalong for å spørre etter prisen på å stripe håret. Jeg føler meg dypt krenket når jeg blir behandlet på en slik måte i det offentlige rom i mitt eget land. Og det bare fordi jeg bærer et skjerf på hodet, fortalte den nå 24 år gamle kvinnen til Stavanger Aftenblad i fjor.

Politiadvokat Anbjørg Ingebrigtsen ved Time lensmannskontor bekrefter overfor TV 2 at Bayan, som anmeldte forholdet til politiet, skal vitne i rettssaken mot Merete Hodne i neste uke.

Les hvordan Malika Bayan beskriver det som skjedde her.



– Får angst av hijab

Hodne er den første som må møte i norsk rett, tiltalt for diskriminering av hijabkledde, ifølge hennes advokat. Frisøren mener hijab er mer et politisk symbol enn religiøst plagg, og er forberedt på å anke saken videre i rettssystemet hvis hun taper.

– Jeg har angst for det totalitære symbolet hijab som viser at jeg skal drepes, og for meg blir det helt unaturlig å gi god service i min situasjon. Det finnes salonger for hijabkledde der det er tilrettelagt med egne rom med forheng. Som de fleste vet får ikke en hijabkledd kvinne vise sitt hår til fremmede menn. Min salong er en herre og damefrisørsalong. Jeg hadde sett på det som dypt diskriminerende om jeg måtte forvist menn fra salongen på grunn av en kvinne som ikke kunne vise sitt hår til dem, sier Hodne.

– Sterkt diskriminerende

Antirasistisk senter mener det er viktig at saken kommer for retten, og er ikke i tvil om at Hodne har brutt loven og bør straffes.

– Jeg kan ikke skjønne at det skal være lovlig å nekte noen på grunn av livssyn eller tro. Det er uten tvil sterkt diskriminerende å nekte noen service på grunn av hvem du er eller religion. Det er lovlig å gå med hijab i Norge. Hvis kvinnen hadde krevd at frisørsalongen måtte stenge for at hun skulle bli klippet, da ville det vært en annen sak. Men hun ble nektet adgang, sier Shoaib Sultan, spesialrådgiver i Antirasistisk senter til TV 2.