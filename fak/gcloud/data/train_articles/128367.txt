Malika (24): – Hun er den som undertrykker meg
I oktober i fjor var Malika Bayan (24) på bytur med en venninne.

Hun hadde lenge tenkt på å farge håret lyst, og hadde gått innom flere frisørsalonger den dagen for å sammenlikne pris.

– Så gikk jeg inn på en frisørsalong i sentrum av Bryne. Da ble jeg møtt av en dame som viftet med armene og sa jeg måtte gå ut, sier hun til TV 2.

Hun forsøkte å si at hun bare vil vite hvor mye det kostet å farge håret.

– Da sa hun bare at hun ikke snakket med sånne som meg, sier Bayan.

Hun forteller at hun ble veldig overrasket og følte seg krenket, men at hun ikke hadde tenkt til å gjøre noe videre med saken.

Selv har frisøren, Merete Hodne (47), fortalt til TV 2 at hun kastet ut Bayan fordi hun er imot islam og fordi hun mener hodeplagget hijab, som Bayan hadde på seg, er kvinneundertrykkende.

På Facebook

Kort tid etter forteller Bayan at Hodne postet et innlegg på Facebook der det kom frem sensitive personopplysninger om henne.

– Det var svært krenkende. Det er forstyrrende at hun behandler folk på denne måten i et fritt land. Norge er mitt land. Hun snakker om at islam er kvinneundertrykkende, men det er hun som undertrykker meg, sier hun.

For Bayan ble det hele svært ubehagelig - folk snakket, og andre kom bort til henne og spurte om tingene Hodne skrev var sant.

Antirasistisk senter tok kontakt med henne og anbefalte henne å politianmelde saken, noe hun da valgte å gjøre.

– Jeg er norsk, og hvis jeg ikke kan føle meg hjemme i Norge, hvor kan jeg føle meg hjemme da? spør hun.

Bayan sier hun ikke synes det er lett å bruke hijab i Norge, og vil derfor stå opp for seg selv og de andre som gjør det.

– Dette er et fritt land. Etter denne episoden begynte jeg å tenke på å slutte å bruke hijab, men jeg bør ikke la andre få definere hvem jeg er. Jeg har hatt dager hvor jeg har følt meg uvel, hvor jeg har følt meg stygg, men jeg vil ikke gi opp, sier hun.

Møtes i retten

I april ble Hodne bøtelagt for å ha nektet Bayan inngang til frisørsalongen, en bot hun nektet å betale.

Dermed må hun møte i retten, tiltalt for overtredelse av straffelovens paragraf om diskriminering. Den historiske rettssaken starter førstkommende torsdag.

– Jeg ønsker ikke ondskapen inn dørene der jeg kan bestemme. Ondskapen er ideologien islam, muhammedanisme og hijab er symbol på denne ideologien som hakekors er for nazisme, sier Hodne til TV 2 om hvorfor hun nektet 23-åringen inngang.

BRUKER HIJAB: Malika Bayan bruker hijab, og mener det er en viktig del av hennes identitet. Foto: Privat

Også antirasistisk senter mener det er svært viktig at saken kommer for retten.

Ikke redd for fengsel

Hodne har tidligere vært aktiv i Stopp islamiseringen av Norge og Pegida. Hun er villig til å gå i fengsel for saken.

– Jeg er ikke redd for å tape, men jeg betaler ikke for noe som er helt feil. Da anker jeg videre, om så til menneskerettsdomstolen. Jeg har viet mitt liv til dette. Jeg er ikke rasist. Jeg er politisk aktivist som kjemper mot muhammediseringen av Europa. Det er ikke muslimer jeg er kritisk til, men ideologien islam, sier Hodne.

Tiltalen har en strafferamme på bot eller fengsel i inntil 6 måneder.

24-åringen selv vet ikke om hun skal le eller gråte.

– Folk dør i verden, og her sitter Merete Hodne på Bryne og kjemper for at folk ikke skal ha sjal på hodet, sier hun.