60 jaar Expo 58: hoe stelden wij toen Congo voor?
Zo kon het in 1958 duidelijk niet. Expo 58 moest de grootste, mooiste en meest internationale wereldtentoonstelling ooit worden. Het koloniale beeld dat in 1935 nog overheerste, had een sterke correctie nodig. Vooreerst kwamen er maar liefst 7 grote en prestigieuze paleizen, en een prachtige tuin, gewijd aan toen nog Belgisch-Congo, maar ook aan Rwanda en Burundi. Landen als Frankrijk en Groot-Brittannië besteedden nauwelijks aandacht aan hun kolonies.

Een reliek van dat Congolese paviljoen, meer bepaald de indrukwekkende houten draagspanten van de legendarische firma De Coene uit Kortrijk, valt nog te bewonderen in een bedrijfsgebouw aan de Bergense Steenweg in Brussel.

Het Congolees paviljoen was niet alleen groot en aantrekkelijk, maar ook boeiend. Er viel authentieke Afrikaanse kunst te bewonderen, maar ook werk van Belgische artiesten die geïnspireerd waren door Afrika, Floris Jespers onder meer. Meest opmerkelijk was het magnifieke kinder- en jeugdkoor "De Troubadours van koning Boudewijn" dat op Expo 58, maar ook elders in België, hun Missa Luba opvoerden. Die swingende Afrikaanse eucharistie maakte een grote indruk op heel wat toen hedendaagse componisten. Het koor stond onder de leiding van een Belgische pater met een enorme en eerlijke kennis en belangstelling van en voor Afrikaanse muziek.