Eskom moet ontslae raak van 1 081 wit ingenieurs
81,2%van Eskom se totale werkmag is reeds nie wit nie.

Eskom moet sy getal wit ingenieurs met 1 081 verminder en sy wit ambagslui met 2 179 minder maak om aan streng nuwe vereistes van die Wet op Billike Indiensneming te voldoen.

Dit is die gevolg van voorskrifte wat die departement van arbeid aan Eskom opdwing en wat eis dat Eskom, wat verreweg die verste gevorder het met regstellende aksie van alle staatsinstellings, jaarliks genoeg daarmee vorder sodat dié twee sleutel-poskategorieë teen einde Maart 2020 ten volle “die nasionale en streekdemografie van die land” sal weerspieël.

In die poskategorie vir professionele werknemers en middelvlakbestuurders – wat in Eskom se werkmag op ingenieurs neerkom – is daar op die oomblik 6 530 mense, van wie 1 786, of 30%, wit is. Dit moet met 1 081 verminder tot net 705 om aan die voorskrifte van die departement van arbeid te voldoen.

In dié poskategorie is 70,6% van Eskom se totale werkmag reeds nie wit nie en is 34,9% vroulik.

Van die 21 372 tegnies vaardige werknemers in Eskom is 4 487, of 21%, wit. Hulle moet teen 2020 met 2 179 verminder word om by ’n nasionaal verteenwoordigende groep van 2 308 uit te kom.

Die twee beroepsgroepe – ingenieurs en ambagslui – is die groepe waarin Eskom die meeste van sy vaardigheidstekorte ondervind, maar in Eskom as ’n geheel moet hy sy wit werkmag met 44,3%, of 3 389 mense, verminder.

Die voorskrifte word uiteengesit in dokumente wat sedert Desember verlede jaar aan die drie vakbonde in Eskom – die NUM, Numsa en Solidariteit – voorgelê is vir konsultasies om Eskom se huidige plan vir regstellende aksie te vervang.

Eskom se vorige plan vir regstellende aksie verval einde Maart. Hy moet teen einde April nuwe planne vir regstellende aksie – met nuwe teikens vir regstellende aksie daarin – by die departement van arbeid indien.

Die teikens word bepaal deur die getal wit werknemers in ’n sekere poskategorie, wat meer is as die ekonomies aktiewe bevolking, in vyf te verdeel. Dit is dan ’n jaarlikse teiken wat in die volgende vyf jaar elke jaar behaal moet word.

Niemand sal sy werk verloor weens sy velkleur nie.