Skylten varnar för nya trafikfaran – fotgängare som stirrar ner i mobilen
Nya trafikskyltar på flera platser i Stockholm väcker uppmärksamhet på nätet. Varningsskylten föreställer två personer, en man och en kvinna, som promenerar med blickarna fästa vid sina mobiltelefoner.



►LÄS MER: Sveriges mest effektiva skylt – se upp för lekande pensionärer



Bland annat på forumet Reddit har skylten uppmärksammats. För alla som undrar om ursprunget är det två kreatörer på reklambyrå som ligger bakom skyltarna. Jacob Sempler och Emil Tiisman vill uppmärksamma mobilberoendet.

– Jag är ju själv skadligt beroende av sociala medier. Och en dag på väg till jobbet höll jag på att bli överkörd för att jag gick och stirrade ner i telefonen som en sjuk person. Då slog det mig att jag ju inte är ensam med det här beteendet, säger Jacob Sempler till Metro.

Enligt Dagens Media, som tidigare skrivit om skyltarna, sattes de först upp på lördagen i Stockholm och satt fortfarande kvar på måndagen. Tre skyltar sitter fortfarande kvar, säger Jacob Sempler till Metro. En vid Götgatan, en vid Slottsbacken och en på Mäster Samuelsgatan.



►LÄS MER: Pelle, 41, tröttnade på mobbningen – satte upp skylt vid barnens skola



MTR, som driver Stockholms tunnelbana har kommenterat skyltarna positivt på Twitter:

”Detta skulle behövas i t-banan också. Hjälp och påminn gärna varandra om att se upp. Mobilen kan du kika på ombord”.

– Det känns ju superkul att folk genuint tycker att det finns ett riktigt behov för en sån här skylt. Dock tror jag tyvärr att de som allra mest skulle behöva se skylten aldrig någonsin kommer att se den. De är ju för upptagna med sina telefoner, säger Jacob Sempler.



►LÄS MER: Förskolans hyllade uppmaning till föräldrarna: ”Stäng av telefonen”