Ingen julbelysning i småorter till advent
Det är inget nytt regelverk som ligger bakom, utan Trafikverket har helt enkelt börjat se över användningen av stolparna. Av tradition har de använts för julbelysning sedan lång tid tillbaka då kommunerna var ansvariga för gatubelysningen. Men större genomfartsvägar, oftast genom mindre samhällen, har Trafikverket tagit över ansvaret för och på dessa stolpar får ingen belysning längre sättas upp.

– Vi ser över det här för att vi inte har rätt att låta andra ta el från vår anläggning enligt el-lagen. Och stolparna är inte dimensionerade för vikten som julbelysningen har och vi måste ta bort sådant som inte ska vara där. Vi garanterar säkerheten först, säger Elin Isaksson, nationell samordnare trafikreglering på Trafikverket.

Skärper kontrollerna

I den lilla orten Hestra i Jönköping län ligger samhällsföreningens juleljus i ett lager i väntan på advent. I 20 år har huvudgatan här dekorerats med julstjärnor. Men i år blir det problem. Trafikverket som äger belysningsstolparna längs gatan kommer inte längre att låna ut dem för pynt.

– Alla jag har pratat med är bedrövade över detta. Jag tycker att det är ett slag mot de små samhällena som jag tycker är lite överdrivet, säger Bengt Palmquist, ordförande Hestra samhällsförening.

Kommunstyrelsens ordförande i Gislaved, Marie Johansson (S) tycker att Trafikverket borde ägna sig åt andra, viktigare frågor.

– Jag anser nästan att det här är en tramsfråga. I vår kommun har vi problem med viltstängsel, att människor dör för att djur springer upp på vägarna. Det tycker vi är en viktigare fråga för Trafikverket att hantera än att släcka ner vår julbelysning.

Hon menar att mörkret som kommer att råda i flera mindre orter i landet vid jul, är ytterligare ett hårt slag mot landsorten.

– Det är ju något som framför allt påverkar handeln i butikerna inför julsäsongen. Att kunna sälja inför jul är ett stort incitament för deras överlevnad. Risken är att om det är mörkt och svart så inbjuder inte det utan då väljer människor att åka någon annanstans. Det tycker jag är väldigt allvarligt.

Har sökt dispens

Gislaveds kommun kommer att fortsätta kämpa för att få behålla adventspyntet och ska kontakta Trafikverket för en dialog. Samhällsföreningen i Hestra har tagit saken i egna händer och har tillsammans med Smålandsstenar ansökt om, och även fått dispens för att ändå få sätta upp belysningen i två år framöver. Men sedan är det troligen stopp även här.

– Vi har inte fått några svar från Trafikverket på vad som händer sedan, säger Bengt Palmquist. Vi tror att det kommer att bli svårt att få behålla våra julstjärnor men vi kommer att fortsätta kämpa. Vi tycker att det här är ett slag mot de mindre samhällena totalt sett i hela landet.

FOTNOT: Denna artikel har sedan den skrevs tyvärr använts på sajter, bland annat utanför Sverige, där den satts i ett felaktigt sammanhang. Trafikverkets beslut att inte tillåta julbelysning i de lyktstolpar de har tagit över ansvaret för, handlar bland annat om tekniska bedömningar och regler kring el, och har naturligtvis inget med religion eller invandring att göra.

Det handlar inte heller om något svenskt förbud. Det kommer även fortsatt fortsätta att lysa julljus i de allra flesta svenska städer.

NOTE: This article has unfortunately appeared on websites outside Sweden where it has been placed in a totally incorrect context. The decision to not allow Christmas decorative lights on poles belonging to the National Roads Authorities, is a question of technical and legal issues, and has nothing to do with religion or immigration.

There will still be a lots of Christmas lights in the main parts of Swedish cities. The lights are not banned in any way.